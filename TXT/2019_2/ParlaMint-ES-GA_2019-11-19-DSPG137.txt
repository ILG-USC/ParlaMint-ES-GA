Ábrese a sesión ás dez e cinco minutos da mañá.

O señor PRESIDENTE: Bos días.

Ábrese a sesión.

A orde do día está publicada no Boletín Oficial do Parlamento de Galicia, polo que non procedemos á súa lectura.

Designación de senadoras ou senadores representantes da Comunidade Autónoma de Galicia, en conformidade co artigo 165.1 do Regulamento do Parlamento de Galicia.

O señor PRESIDENTE: O punto único deste pleno é a designación de senadoras ou senadores representantes da Comunidade Autónoma de Galicia unha vez iniciado o procedemento por acordo da Mesa e da Xunta de Portavoces do 12 de novembro de 2019.

O número de senadoras ou senadores que hai que designar son tres. Conforme o disposto no artigo 10.1 do Estatuto de Autonomía de Galicia, a súa distribución faise en proporción á representación das distintas forzas políticas existentes na Cámara, polo que ao Grupo Parlamentario Popular lle corresponde a proposta de dous candidatos ou candidatas e ao Grupo Parlamentario dos Socialistas lle corresponde un.

Rematado o prazo de presentación de propostas, por resolución da Presidencia do 14 de novembro admitíronse a trámite as propostas dos grupos parlamentarios coa designación dos seus candidatos ou candidatas. A elección efectuarase por papeletas, conforme o disposto no artigo 91 do Regulamento do Parlamento de Galicia.

Na papeleta que se está repartindo para o efecto figuran os nomes da candidata e dos candidatos propostos. Marcarase cunha aspa o recadro da candidata ou dos candidatos á ou aos que lles prestemos o noso apoio —é un pouco complicado de ler isto que teño que ler, pero é así—. De non marcar ningún recadro, considerarase voto en branco; e de introducirse algunha emenda, riscada ou calquera outra adición, declararíase voto nulo.

Unha vez que estean repartidas todas as papeletas, a secretaria da Mesa, dona Raquel Rodríguez Arias, procederá ao chamamento. Para isto rógolles ao señor vicepresidente e á señora vicesecretaria que se sitúen onda a urna para a recollida das papeletas.

(Procédese á repartición de papeletas.) (Pausa.)

Están todas as papeletas xa repartidas. Comezamos co chamamento.

A señora SECRETARIA DA MESA (Arias Rodríguez): Grazas, presidente.

(A señora secretaria, Arias Rodríguez, fai o chamamento, por orde alfabética, dos deputados e das deputadas, que depositan o seu voto na urna; a seguir fano as deputadas e os deputados membros do Goberno e, finalmente, os membros da Mesa.)

O señor PRESIDENTE: Grazas.

¿Exerceron todos os deputados e todas as deputadas o dereito ao voto? (Asentimento.)

Grazas.

Procedemos ao reconto.

(Procédese ao escrutinio.) (Pausa.)

O señor PRESIDENTE: Efectuado o escrutinio, deu o seguinte resultado: foron 70 votos os emitidos; votos a favor de don Jesús Vázquez Abad, 51; votos a favor de dona Elena Muñoz Fonteriz, 51; votos a favor de don Xoaquín María Fernández Leiceaga, 59; votos en branco, 10.

Polo tanto, acadado o apoio da Cámara, quedan designada e designados respectivamente como senadora e senadores representantes da Comunidade Autónoma de Galicia para a XIV lexislatura do Senado, don Jesús Vázquez Abad, dona Elena Muñoz Fonteriz e don Xoaquín María Fernández Leiceaga.

Noraboa aos dous senadores e á senadora.

(Aplausos.)

Remata aquí a sesión. Esgotouse este pleno, pero comezamos xa coa seguinte sesión.

Remata a sesión ás dez e vinte e dous minutos da mañá.