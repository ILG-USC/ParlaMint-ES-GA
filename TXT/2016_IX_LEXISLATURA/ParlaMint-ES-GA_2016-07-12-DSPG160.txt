Ábrese a sesión ás nove e trinta e tres minutos da mañá.

O señor PRESIDENTE: Bos días.

Imos dar comezo á sesión. (Pausa.)

Bos días, outra vez.

Ábrese a sesión.

A orde do día está publicada no Boletín Oficial do Parlamento de Galicia, polo que non procedemos á súa lectura.

Xustificou a inasistencia a este pleno a deputada dona Elena González Sánchez.

Polo tanto, entramos, xa, no desenvolvemento da orde do día.

Punto único neste pleno.

Designación de senadores ou senadoras representantes da Comunidade Autónoma de Galicia, de conformidade co disposto no artigo 165.1 do Regulamento do Parlamento de Galicia

O señor PRESIDENTE: Iniciado o procedemento para a designación dos senadores ou senadoras en representación da Comunidade Autónoma de Galicia, por acordo da Mesa e da Xunta de Portavoces do 5 de xullo de 2015, o número de senadores ou senadoras que hai que designar é de tres, conforme o disposto no artigo 10.1 do Estatuto de autonomía de Galicia.

A súa distribución, feita en proporción da representación das distintas forzas políticas existentes na Cámara, determina que ao Grupo Parlamentario Popular de Galicia lle corresponden dous candidatos e ao Grupo Parlamentario Socialista de Galicia lle corresponde un candidato.

Rematado o prazo de presentación de propostas, a Presidencia, por resolución do 8 de xullo de 2016, resolveu admitir a trámite as propostas dos grupos parlamentarios e designar candidatos para senador. A elección efectuarase por papeletas conforme o disposto no artigo 91 do Regulamento do Parlamento de Galicia.

Na papeleta repartida ao efecto figurarán os nomes dos candidatos propostos para marcar cunha aspa a casilla dos candidatos aos que presten o seu apoio. De non marcar ningún recadro, considerarase voto en branco, e de introducirse algunha emenda riscada ou calquera outra adición declararíase voto nulo.

Procedemos, polo tanto, ao reparto das papeletas. Non sei se xa todas as señorías teñen as súas papeletas. Polo tanto, terminado o reparto de papeletas, rógolles á vicepresidenta primeira e á vicesecretaria que se sitúen onde a urna para a recollida de papeletas, e ao señor secretario que faga o chamamento por orde alfabética das deputadas e dos deputados, que depositarán o seu voto na urna. Cando queiran.

(O señor secretario, Balseiro Orol, fai o chamamento, por orde alfabética, dos deputados e das deputadas, que depositan o seu voto na urna; a seguir, fano os membros do Goberno e, finalmente, os membros da Mesa.)

O señor PRESIDENTE: Grazas.

¿Todos os deputados e deputadas exerceron o seu dereito a voto? (Pausa.)

Procedemos ao reconto.

(Procédese ao escrutinio.) (Pausa.)

O señor PRESIDENTE: O resultado xa o temos.

Votos a favor de don Juan Manuel Jiménez Morán, 40; votos a favor de don Modesto Pose Mesura, 18; votos a favor de don Fernando Carlos Rodríguez Pérez, 40; votos en branco, 14.

Polo tanto, acadado o apoio da Cámara, quedan designados como senadores representantes da Comunidade Autónoma de Galicia, para a lexislatura no Senado, don Juan Manuel Jiménez Morán, don Modesto Pose Mesura e don Fernando Carlos Rodríguez Pérez.

O señor PRESIDENTE:  Esgotado o punto da orde do día, levántase a sesión, que en realidade non se levanta porque continuamos coa nova sesión.

En todo caso, noraboa a todos os senadores.

Remata a sesión ás nove e corenta e oito minutos da mañá.


