
Ábrese a sesión ás dez e cinco minutos da mañá


O señor PRESIDENTE: Ábrese a sesión.

A orde do día está publicada no Boletín Oficial do Parlamento, polo que non procedemos á súa lectura.

Xustificou a súa inasistencia a este pleno dona Rosana Pérez Fernández.

Sen máis entramos no único punto da orde do día, que é a designación do senador ou senadora representante da Comunidade Autónoma de Galicia en substitución de don Jesús Vázquez Abad. Todo isto faise de acordo co artigo 165.4.


Designación de senador ou senadora representante da Comunidade Autónoma de Galicia en substitución de D. Jesús Vázquez Abad


O señor PRESIDENTE: Farase tendo en conta o acordo da Mesa e a Xunta de Portavoces do día 20 de outubro de 2021 polo que se inicia o procedemento para a designación dun senador ou senadora en representación da Comunidade Autónoma de Galicia en substitución e don Jesús Vázquez Abad ao abeiro do artigo 165.4 do Regulamento da Cámara.

Por acordo da Mesa do 25 de outubro acéptase como candidato a senador, en representación da Comunidade Autónoma de Galicia, a don Juan Carlos Serrano López. A elección efectuarase por papeleta conforme o disposto no artigo 91 do Regulamento do Parlamento de Galicia. Para estes efectos, os servizos da Cámara elaboraron unha papeleta co nome do candidato. Cada deputada ou deputado emitirá o seu voto marcando cunha aspa "si", "non" ou "abstención" no recadro correspondente. De non marcar ningún recadro, considerarase voto en branco; e de introducirse algunha emenda, riscada ou calquera outra adición, declararíase voto nulo.

Xa se repartiron as papeletas e supoño que todos vostedes están en posesión dela. Se hai alguén que non a teña, que o comunique. (Pausa.)

Téñena todos. Polo tanto, prégolle á secretaria da Mesa, a señora Porro Martínez, que proceda ao chamamento; e ao vicepresidente primeiro e á vicesecretaria, señor Calvo e señora Ortega, que se sitúen onda urna para a recollida das papeletas.

Cando queira, señora secretaria.

A señora SECRETARIA DA MESA (Porro Martínez):

Grazas, señor presidente.


(A señora secretaria, Porro Martínez, fai o chamamento, por orde alfabética, dos deputados e das deputadas, que depositan o seu voto na urna; a seguir fano as deputadas e os deputados membros do Goberno e, finalmente, os membros da Mesa.)


O señor PRESIDENTE: Grazas.

¿Votaron todos os deputados e deputadas? (Asentimento.)

Procedemos, entón, ao reconto.

(Procédese ao escrutinio.) (Pausa.)

O señor PRESIDENTE: O resultado do escrutinio é o seguinte: votos a favor de don Juan Carlos Serrano López, 41; votos en branco, 31.

O resultado da votación é favorable ao candidato. Polo tanto, acadado o apoio da Cámara, queda designado senador, en representación da Comunidade Autónoma de Galicia, don Juan Carlos Serrano López.

Remata aquí esta sesión específica para a elección do senador e continuamos co seguinte pleno, que xa é sesión ordinaria.


Remata a sesión ás dez e vinte minutos da mañá

