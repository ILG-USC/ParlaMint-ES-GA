Ábrese a sesión ás dez e seis minutos da mañá.



O señor PRESIDENTE: Bos días.

Damos comezo á sesión.

A orde do día está publicada no Boletín Oficial do Parlamento de Galicia, polo que non procedemos á súa lectura.

Xustificou inasistencia a este pleno a deputada dona Paula Vázquez Verao.

Antes procede que gardemos un minuto de silencio en lembranza de don Raúl Fernández Fernández, que, como ben saben, foi compañeiro noso e faleceu recentemente. (Pausa.)

(Os membros da Cámara, postos en pé, gardan un minuto de silencio.) (Aplausos.)

O señor PRESIDENTE: Agora entramos no desenvolvemento da orde do día.



Prestación de promesa ou xuramento de acatar e gardar fidelidade á Constitución e ao Estatuto de autonomía de Galicia dunha nova deputada



O señor PRESIDENTE: Como punto preliminar procedemos á prestación de promesa ou xuramento de acatar e gardar fidelidade á Constitución e ao Estatuto de autonomía de Galicia da nova deputada, dona Jackeline Elizabeth Fernández Macías.

Dando cumprimento ao previsto no artigo 7.3 do Regulamento, procede solicitar a prestación de promesa ou xuramento de acatar e gardar fidelidade á Constitución e ao Estatuto de autonomía á nova deputada.

Segundo o procedemento, a fórmula é a de contestar "si, prometo", ou "si, xuro" á pregunta desta presidencia.

Prégolle responda dende o escano á pregunta que lle vou formular.

Pómonos en pé, por favor.

Dona Jackeline Elizabeth Fernández Macías, ¿promete ou xura acatar e gardar fidelidade á Constitución e ao Estatuto de Galicia?

A señora FERNÁNDEZ MACÍAS: Si, xuro.

O señor PRESIDENTE: Grazas.

Unha vez prestado, neste caso, xuramento, adquire a condición plena de deputada.

Benvida ao Parlamento. (Aplausos.)



Designación de senadoras ou senadores representantes da Comunidade Autónoma de Galicia, en conformidade co artigo 165.1 do Regulamento do Parlamento de Galicia

O señor PRESIDENTE: Agora, como punto único deste Pleno, corresponde a designación de senadoras ou senadores representantes da Comunidade Autónoma de Galicia.

Iniciado o procedemento para a designación de senadoras ou senadores en representación da Comunidade Autónoma de Galicia, por acordo da Mesa e da Xunta de Portavoces do 18 de xuño de 2019, o número de senadores ou senadoras que hai que designar é de tres, conforme o disposto no artigo 10.1 do Estatuto de autonomía de Galicia.

A súa distribución, feita en proporción da representación das distintas forzas políticas existentes na Cámara, determina que ao Grupo Parlamentario Popular de Galicia lle corresponde a proposta de dous candidatos ou candidatas e ao Grupo Parlamentario de En Marea lle corresponde un.

Rematado o prazo de presentación das propostas, a Mesa, na reunión do 21 de xullo de 2019, acordou admitir a trámite as propostas dos grupos parlamentarios e designar candidata e candidatos para senadores ou senadora.

A elección efectuarase por papeleta, conforme o disposto no artigo 91 do Regulamento de Galicia. Na papeleta repartida ao efecto figuran os nomes da candidata e dos candidatos propostos para marcar cunha aspa o recadro da candidata ou dos candidatos aos que presten o seu apoio. De non marcar ningún recadro, considérase voto en branco, e de introducirse algunha emenda riscada ou calquera outra adición, declararíase voto nulo.

Procédase, polo tanto, ao reparto das papeletas. (Pausa.)

Xa están repartidas todas as papeletas, polo tanto, comezaremos a votación —pechen as portas, por favor—, que se fará por chamamento efectuado por parte da secretaria da Mesa, dona Raquel Arias Rodríguez. Prégolles ao vicepresidente primeiro e á vicesecretaria que se sitúen onde a urna para a recollida das papeletas.

Señora secretaria, pode proceder ao chamamento das súas señorías.

A señora SECRETARIA DA MESA (Arias Rodríguez): Grazas, presidente.

(A señora secretaria, Arias Rodríguez, fai o chamamento, por orde alfabética, dos deputados e das deputadas, que depositan o seu voto na urna; a seguir fano os membros do Goberno e, finalmente, os membros da Mesa.)

O señor PRESIDENTE: ¿Exerceron todos os deputados e deputadas o dereito a voto? (Asentimento.) Grazas.

Procedemos ao reconto.

(Procédese ao escrutinio.) (Pausa.)

O señor PRESIDENTE: O resultado do escrutinio é o seguinte:

Votos a favor de D. José Manuel Sande García, do G. P. de En Marea, 62; votos a favor de D. Jesús Vázquez Abad, do G. P. Popular de Galicia, 62; votos a favor de Dª Elena Muñoz Fonteriz, do G. P. Popular de Galicia, 62; votos en branco, 8.

Acadado o apoio da Cámara, queda designada e designados senadora e senadores representantes da Comunidade Autónoma de Galicia para a lexislatura número XIII do Senado: dona Elena Muñoz Fonteriz, don José Manuel Sande García e don Jesús Vázquez Abad.

Polo tanto, dámoslles a noraboa, por suposto, e remata aquí a sesión ordinaria.

Advírtolles que levantaremos a sesión e continuamos co desenvolvemento do outro pleno que procede a continuación.



Remata a sesión ás dez e vinte e catro minutos da mañá.